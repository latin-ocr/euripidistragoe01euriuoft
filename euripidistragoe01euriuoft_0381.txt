HAEKTPA 28]

σιγῶ · σοφὸς δ’ (ὂν οὐκ ἔχρησέ σοι σοφὰ.

αἰνεῖν δ’ ἀνάγκη ταῦτα· τάντεῦθεν δὲ χρὴ
πράσσειν α’ μοῖρα Ζεύς τ’ ἔκρανε σοῦ πέρι.
Πυλάδῃ μὲν Ἠλέκτραν δὸς ἄλοχον εἰς δόμους,

σὺ δ’ ’Ἀργος ἔκλιπ’· οὐ γὰρ ἔστι σοι πόλιν 125(
τήνδ’ ἐμβατεύειν , μητέρα κτείναντα σήν.

δειναὶ δὲ Κῆρές σ’ αἱ κυνώπιδες θεαὶ
τροχηλατήσουσ’ ἐμμανῆ πλανώμενον.

ἐλθών δ’ Ἀθήνας Παλλάδος σεμνὸν βρέτας
πρόσπτυξον· εἴρξει γάρ νιν ἐπτοημένας 1255
δεινοῖς δράκουσιν ώστε μὴ ψαύειν σέθεν,
γοργῶφ’ ὑπερτείνουσά σου κάρα κύκλον.

ἔστιν δ’ ’Ἀρεώς τις ὄχθος, οὑ πρῶτον θεοι
ἕζοντ’ ἐπὶ ψήφοισιν αι’ματος πέρι,

Ἁλιρρόθιον ὅτ’ ἔκταν’ ὦμόφρων’Ἁρης, 1260
μῆνιν θυγατρὸς ἀνοσίων νυμφευμάτων,

πόντου κρέοντος παῖδ’, ἵν’ εὐσεβεστάτη

ψῆφος βεβαία τ’ ἐστὶν ἔκ γε τοῦ θεοῖς.

ἐνταῦθα καὶ σὲ δεῖ δραμεῖν φόνου πέρι.

ἴσαι δέ σ’ ἐκσώζουσι μὴ θανεῖν δίκῃ 1265
ψῆφοι τεθεῖσαι · Λοξίας γὰρ αἰτίαν

είς αὑτὸν οἴσει, μητέρος χρήσας φόνον.

και τοῖσι λοιποῖς ὅδε νόμος τεθήσεται,

νικᾶν ἰσαις ψήφοισι τὸν φεύγοντ’ ἀεί.

δειναὶ μεν οὐν θεαὶ τῷδ’ άχει πεπληγμέναι 1270
πάγον παρ αὐτὸν χάσμα δύσονται χθονός,
σεμνὸν βροτοῖσιν εὐσεβὲς χρηστήριον.

σὲ δ’ Ἀρκάδων χρὴ πόλιν ἐπ’ Ἀλφειοῦ ῥοαῖς
οἰκεῖν Λυκαίου πλησίον σηκώματος ·

ἐπώνυμος δὲ ’τοῦ πόλις κεκλήσεται. 1275
σοὶ μὲν τάδ’ εἷπον· τόνδε δ’ Αἰγίσθου νέκυν
Ἀργους πολῖται γῆς καλύψουσιν τάφῳ.

